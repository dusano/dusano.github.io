<!DOCTYPE html>
<html lang="en" dir="ltr">
  <head>
    <meta charset="utf-8">
    
    <title>Povzpetnik | Omercevic</title>
    <meta name="viewport" content="width=device-width, initial-scale=1, shrink-to-fit=no">
    <meta name="description" content="V slovenščini nimamo ustrezne besede za nekoga, ki s svojim znanjem, delom in trudom pride do višjega socialnega položaja.">
<meta property="og:type" content="article">
<meta property="og:title" content="Povzpetnik">
<meta property="og:url" content="http://omercevic.com/2024/03/Povzpetnik/index.html">
<meta property="og:site_name" content="Omercevic">
<meta property="og:description" content="V slovenščini nimamo ustrezne besede za nekoga, ki s svojim znanjem, delom in trudom pride do višjega socialnega položaja.">
<meta property="og:locale" content="en_US">
<meta property="article:published_time" content="2024-03-15T15:39:37.000Z">
<meta property="article:modified_time" content="2024-03-27T17:43:42.978Z">
<meta property="article:author" content="Dusan Omercevic">
<meta name="twitter:card" content="summary">
    
    
    
      
<link rel="stylesheet" href="https://cdn.jsdelivr.net/npm/typeface-source-code-pro@0.0.71/index.min.css">

    
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Roboto+Slab:wght@700&display=swap" rel="stylesheet">
    
<link rel="stylesheet" href="/main.css">

    <style type="text/css">
      a { color: black }
    </style>
    
  <meta name="generator" content="Hexo 6.3.0"></head>
  <body>
    <header>
  <a class="logo" href="/"><img src="/unicorn.png" alt="Logo"></a>
  <time>Friday, March 15th 2024</time>
  <hr>
</header>


<article>
  <div class="post-category-section">
    <a href="/categories/Finance-Manager/">
      <span class="post-category">Finance Manager</span>
    </a>
  </div>

  <h1>Povzpetnik</h1>
  <p><em><a target="_blank" rel="noopener" href="https://www.finance.si/manager/povzpetnik/a/9021787">Objavljeno v časniku Finance Manager, 15.3.2024</a></em></p>
<p>V soboto, 24. februarja, na drugo obletnico ruskega napada na Ukrajino, sem se okoli 12. ure vračal iz tržnice, ko me je na Prešernovem trgu zmotil majhen zbor Putinovih podpornikov. Ker me poveličevanje totalitarnih režimov zelo moti, sem z glasnim žvižganjem izrazil svoje nasprotovanje dogodku. Enega izmed udeležencev je moje žvižganje močno razburilo, zato mi je togotno zakričal nazaj: “Povzpetnik!”.</p>
<p>Domnevam, da je Putinov podpornik ta izraz uporabil, ker sem za sabo vlekel svojega zvestega rolserja. V Ljubljani, kjer je center mesta zaprt za prestižne avtomobile, je namreč nakupovalni voziček statusni simbol, da si lahko privoščiš kupovati lokalno pridelano sadje in zelenjavo na tržnici.</p>
<p>V življenju so me klicali že marsikaj, ampak prvič mi je nekdo rekel povzpetnik. Oseba, ki me je tako označila, mi zagotovo ni želela nič dobrega, zato me je presenetilo, da sem ob besedi povzpetnik prej čutil ponos kot sram. Na svoje poklicne in druge uspehe sem namreč vsaj tako ponosen kot planinec, ki se povzpe na zahteven gorski vrh.</p>
<p>V Sloveniji se besedo povzpetnik enači z nemško besedo hochstapler, ki pomeni prevarant, čeravno bi bilo pravilno enačevanje z besedo aufsteiger, ki ima v nemščini pozitiven pomen in označuje ambicioznega posameznika, ki se trudi izboljšati svoj socialni položaj. Kaj je verjetni razlog za to spremembo pomena v prevodu, je zelo dobro opisal Miha Mazzini v svojih kolumnah.</p>
<p>V slovenščini nimamo ustrezne besede za nekoga, ki s svojim znanjem, delom in trudom pride do višjega socialnega statusa. Pri nas je vsaka taka oseba privzeto označena za prevaranta, razen, če je športnik (zanimivo je, da noben Slovenec ne označi kot povzpetnika Gorana Dragića ali Luko Dončića, čeprav oba živita zelo luksuzno in se vozita z avtomobili, ki jima jih zavida večina Slovencev). Izraz povzpetnik je v Sloveniji še posebej priljubljena oznaka za uspešne podjetnike, kar kaže globoko nespoštovanje Slovencev do podjetništva.</p>
<p>To kolumno pišem v času, ko se otroci staršev moje generacije vpisujejo na univerzo. Prijetno me je presentilo število mladostnikov, ki so me vprašali za mnenje o računalništvu in matematiki, saj vidijo ta dva študija kot odlično izhodišče, da obogatijo. Vsem, ki imajo vsaj malo veselja do matematike, sem oba študija toplo priporočil. Napredek na področju umetne inteligence bo namreč prinesel vsaj desetkrat več informacijske tehnologije v naš svet in potrebovali bomo še več strokovnjakov, ki bodo razumeli in usmerjali stroje ter sprejemali odgovornost za njihove odločitve. V prihodnjih desetletjih torej lahko pričakujemo veliko povzpetnikov in upam, da tej besedi končno dodelimo pozitivni pomen, ki bi ga morala imeti v naši družbi.</p>
<p>Popoldne isti dan sem se udeležil tudi shoda Ukrajincev na Kongresnem trgu. Vsem Putinovim podpornikom v Sloveniji bi toplo priporočil naj se kdaj srečajo in pogovorijo tudi s kom iz Harkova, Dnipra ali Žitomira, ter iz prve roke slišijo kakšno trpljenje povzroča Putinov režim.</p>

</article>

<footer>
  <hr>
  Copyright Dusan Omercevic &copy; 2025
</footer>


  </body>
</html>
