---
title: 'Če ste podjetnik začetnik, se vprašajte: zakaj zdaj, zakaj ti, zakaj tu'
date: 2022-12-16
category: Finance Manager
---

*[Objavljeno v časniku Finance Manager, 16.12.2022](https://manager.finance.si/9006797/Ce-ste-podjetnik-zacetnik-se-vprasajte-zakaj-zdaj-zakaj-ti-zakaj-tu)*

V zadnjih desetih letih sem srečal na stotine nadebudnih podjetnikov na začetku podjetniške poti in mnogi med njimi so me prosili za nasvet in pomoč. Ker zelo nerad dajem lažno upanje, sem si zgradil okvir za ocenjevanje potenciala podjetij, ko so ta le malo več kot ideja in zanos majhne skupine ljudi in je verjetnost uspeha takega podjetja podobna verjetnosti zadetka na loteriji. Okvir temelji na treh vprašanjih: zakaj zdaj, zakaj ti in zakaj tu.

Od vseh ljudi, ki sem jih spoznal je imel Samo Login gotovo najboljši odgovor na vprašanje - zakaj zdaj. Ko je leta 2009 ustanovil Outfit7, je bil svet v globinah ene največjih kriz našega časa in ljudje so bili zelo črnogledi in obupani. Samova hipoteza je bila, da bo v času krize vsak pripravljen plačati en dolar za pet minut zabeve. Hipoteza se je seveda izkazala za zelo pravilno in posledično je Samo danes najbogatejši Slovenec.

Vredno je še pripomniti, da se je poleti leta 2009 vsekakor zdelo, da je Samo vstopil na tržišče mobilnih aplikacij zelo pozno, saj je bila takrat Appleova trgovina z aplikacijami odprta že več kot eno leto. Vendar je v nasprotju s prevladujočim občutkom ustanoviteljev, večina podjetniških zgodb prezgodnja in ne prepozna. Tako trgi kot tehnologija namreč potrebujejo čas, da dozorijo, in prvi na trgu je redko tudi zmagovalec trga.

Jernej Štrasner je še pred svojim tridesetim letom zgradil izjemno kariero. Pri dvajsetih letih je dobil priložnost za prakso pri Appleu in je rodno Izolo zamenjal za Silicijevo dolino. Kariero je nadaljeval pri Facebooku, kjer je bil v času njegove najhitrejše rasti. Jerneja sem spoznal aprila 2019 v San Mateu v Silicijevi dolini. Po štirih letih na Facebooku je ravno zaganjal svoje podjetje in še danes mi je žal, da takrat nisem imel kapitala investirati v njegovo podjetje.

Ne prej ne kasneje nisem spoznal nikogar, ki bi imel tako dober odgovor na vprašanje - zakaj ti, kot ga je imel on. Jernej je imel namreč v svoji glavi znanje, ki je v tistem času obstajalo samo pri peščici ljudi na Facebooku, in katero so si želeli tudi ostali tehnološki velikani, kot so Airbnb in Pinterest. To znanje je v naslednjih treh letih Jernej pretopil v delujočo tehnologijo in nato podjetje zelo uspešno prodal.

Moje najbolj selektivno vprašanje je - zakaj tu, saj tu ponavadi pomeni Slovenijo in zelo malo razlogov obstaja, zakaj bi bila konkurenčna prednost začeti zagonsko podjetje iz Slovenije. Zemanta je primer, ki ga pogosto navajam kot primer posebnosti Slovenije, ki sta jo Andraž Tori in Boštjan Špetič uspešno izkoristila.

Zemanta namreč izhaja iz projekta Odprti kop, ki je nastal na RTV Slovenija. Ta projekt je bil mogoč, ker slovenska zakonodaja zahteva, da so vse televizijske oddaje podnaslovljene, da so dostopne tudi gluhim. Andraž in Boštjan sta v okviru RTV razvila tehnologijo, ki je omogoča iskanje po vsebini oddaj na podlagi zbirke podnaslovov. Znanje, ki sta si ga tako pridobila, sta uspešno uporabila za razvoj pripomočka za pisce spletnih dnevnikov in nato v naslednih desetih letih zgradila prvo pravo slovensko zagonsko podjetje, ki je bilo leta 2017 prodano Izraelskemu tehnološkemu podjetju Outbrain.

Če ste podjetnik na začetku poti in nimate dobrih odgovorov na prvi dve vprašanji, vam toplo priporočam razmislek o smiselnosti vašega početja. Nasprotno bi vas z veseljem spoznal v kolikor imate zelo dobre odgovore na vsa tri vprašanja, in po svojih močeh pomagal pri vašem uspehu.
